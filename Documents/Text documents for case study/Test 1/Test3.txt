Nuova udienza del maxiprocesso 'Mafia Capitale' nell'aula bunker del carcere di Rebibbia. Dopo
l'arringa di venerdì scorso di Giosuè Naso, legale dell'ex Nar Massimo Carminati, ed i suoi riferimenti al
Procuratore Giuseppe Pignatone e al giornalista Lirio Abbate, si sono dissociati esprimendo
solidarietà gli avvocati di Odevaine e di Libera. Il collegio dei difensori del processo Mafia Capitale
sembra spaccato dopo l'attacco al giornalista Lirio Abbate da parte dell'avvocato Giosuè Naso al
processo d'appello al clan Fasciani, uno dei clan di Ostia. Solidarietà al giornalista, che da anni vive
sotto scorta, è stata espressa oggi in apertura di udienza dall'avvocato Luca Petrucci, difensore di Luca
Odevaine. "Ho stima per l'avvocato Naso - ha detto Petrucci - ma le sue parole sono pericolose. Non si
può lasciare un uomo solo, non è giusto mettere alla gogna un giornalista che vive sotto scorta
minacciato dalla mafia". A Petrucci si è associato il collega Giulio Vasaturo, legale di Libera. "Si tratta di
difendere il lavoro di un giornalista sotto scorta - ha sottolineato - per il suo impegno contro
la criminalità organizzata". Altri difensori hanno manifestato invece vicinanza al collega Naso. Tra
guesti, Gaetano Scalise, difensore dell'ex responsabile del dipartimento affari sociali del Comune di
Roma Angelo Scozzafava, ed il difensore dell'ex Ad di Ama Franco Panzironi. C'era già stato, ieri il
presidente della FNSI (Federazione Nazionale della Stampa Italiana), Giuseppe Giulietti, ad augurarsi
che le autorità istituzionali e di garanzia avessero ascoltato le parole di Naso. Intanto in udienza ha
parlato l'ex consigliere regionale ed ex capogruppo Pdl in Campidoglio, Luca Gramazio: "Buzzi si
interfacciava con noi come ogni rappresentante di categoria si interfaccia con
interlocutori istituzionali". "Non c'è nessun asservimento, nessuna corruzione, ho solo fatto il mio
lavoro da consigliere". Così Gramazio, con una dichiarazione spontanea, ha respinto le ricostruzioni
fatte in questi giorni dai testimoni dell'accusa, il capitano dei Ros Federica Carletti e del maresciallo
capo Roberta Cipolla. "Non ho mai ricevuto un euro illecito - ha detto Gramazio parlando in aula.
Vengo accusato di aver ricevuto tre tranche di denaro, una da 50mila, una da 28 e l'altra da 20. Soldi
che non ho ricevuto. Perché mi avrebbero dovuto dare questi soldi? Io ho fatto solo il mio
lavoro. Voglio riportare alla realtà dei fatti i reali accadimenti". Operazione della Finanza: sequestro di
28 milioni Intanto oggi a Roma sono stati sequestrati dalle Fiamme Gialle beni per 28 milioni di euro a
un soggetto legato a Buzzi. Immobili, alcuni vani di un castello, uffici, conti, auto di lusso e
imbarcazioni, tra cui la "Fiamma nera", imbarcazione che appartenne a Benito Mussolini.