«Sistematica», «frequente», «generalizzata» sono gli aggettivi con cui il
viceprefetto Enza Caporale accompagna in aula a Rebibbia la
descrizione delle procedure illecite a cui avrebbe fatto ricorso Mafia
Capitale. «Carenti» è invece la parola chiave quando si parla di
controlli e protocolli da applicare a tutela delle regole.
La dirigente della prefettura era chiamata a illustrare lo screening
della commissione d’accesso voluta dall’allora prefetto Giuseppe
Pecoraro, 835 pagine che hanno scavato «nelle criticità comuni a tutti i
settori dell’amministrazione capitolina». Quel «sistema consolidato»
che avrebbe favorito le coop di Salvatore Buzzi e del suo socio occulto
Massimo Carminati. E via snocciolando «affidamenti diretti e ripetuti a
uno stesso soggetto», «artificioso frazionamento degli appalti»,
«aggiudicazione di lavori in economia grazie a offerte pilotate con
ribassi marginali» fino alla già citata mancanza di «rotazione degli
aggiudicatari», «rispetto degli importi fissati per gli affidamenti senza
bando».
A paradigma dell’andazzo negli uffici capitolini Caporale cita alla corte
presieduta dal giudice Rosanna Ianniello la gestione del verde
pubblico, suscitando le rimostranze dell’ex dirigente dell’ufficio
Giardini, Claudio Turella (il suo arresto fece scalpore assieme al
ritrovamento di mezzo milione di euro in contanti nascosti in buco
nella parete di casa): «Io avevo solo un ruolo tecnico, altri scrivevano i
capitolati di gara:l’assessore Estella Marino, il capo dipartimento
ambiente Gaetano Altamura e la dirigente Ornella Coglitore», ha detto
l’imputato con dichiarazioni spontanee, assistito dall’avvocato
Francesco Missori.
«La deposizione del viceprefetto Caporale è stato un autogol della
procura - commenta invece il difensore di Buzzi, Alessandro Diddi -,
perché ha evidenziato che dei 53 milioni di importo complessivo per i
lavori presi a campione solo 16 sono andati alla 29Giugno, mentre la
concorrente Domus se n’è aggiudicati 33».
La 60esima udienza del maxiprocesso è servita anche a ripercorrere
un’altra relazione,quella dell’Anac sulle pratiche amministrative
capitoline, che parole non meno dure aveva speso:. In particolare per
sottolineare «le significative e sistematiche carenze emerse nella
modalità di gestione delle attività contrattuali». Ben 18 le criticità
individuate dall’Autorità anticorruzione diretta da Raffaele Cantone.
Tra questi «la mancanza di motivazioni» per ricorrere agli affidamenti
diretti, «l’ingiustificato ricorso» alle procedure di somma urgenza per
assegnare i lavori la «violazione« dei principi di libera concorrenza e
del codice dei contratti, le omesse comunicazioni all’Autorità».