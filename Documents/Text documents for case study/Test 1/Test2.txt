Il Comune di Roma, la Regione Lazio e il ministero degli Interni
sono state ammesse come parti civili nel processo a Mafia Capitale.
Una decisione arrivata dopo una udienza fiume, la seconda, durata
oltre 12 ore nell'aula bunker di Rebibbia e incentrata sul nodo di chi
aveva chiesto di comparire come parte lesa nel procedimento.
In aula non sono mancati momenti di tensione quando i legali che
avevano presentato istanza di parte civile hanno chiesto di replicare
ma il presidente della X sezione Rosanna Ianniello ha spiegato che
non ne avevano il diritto. Bagarre e venti minuti di urla anche da
parte anche degli avvocati di M5S dopo di che il giudice si è ritirato
in camera di consiglio.
Nella prima udienza erano state più di sessanta le istanze
depositate ai giudici della X sezione penale. Un vero e proprio
esercito di soggetti, tra associazioni, partiti politici ed enti locali, che
hanno chiesto di poter figurare in giudizio come parti lese. Alla fine
il tribunale ne ha accettate 23 e respinte 42 tra cui quelle del
Codacons, di Confindustria, della Camera di Commercio, di
Legambiente, del M5s, di alcuni rifugiati del centro di accoglienza
che avevano presentato istanza e dei 37 nomadi di Castel Romano.
Molti degli esclusi dal Codacons alla Rete dei consumatori hanno
annunciato ricorso in Cassazione.
Come nella prima udienza, anche nel secondo atto del
maxiprocesso a Mafia Capitale è sempre la difesa di Massimo
Carminati a tenere banco e lanciare stoccate anche alla Procura in
quello che si annuncia come un vero e proprio duello che durerà
mesi. In aula non sono mancati momenti di tensione quando i legali
che avevano presentato istanza di parte civile hanno chiesto di
replicare: "Questo processo non deve diventare un baraccone e il
Pd guardi in casa propria per capire chi l'ha danneggiato", ha
affermato in aula l'avvocato Ippolita Naso, figlia delo storico
difensore dell'ex Nar, Giosuè Naso.
Nell'aula bunker di Rebibbia, gremita di avvocati, giornalisti ma
anche semplici curiosi, per la prima volta una dozzina di imputati
hanno potuto essere presenti al processo. Trasferiti nei giorni scorsi
nel carcere romano, l'ex consigliere regionale Luca Gramazio, l'ex
ad di Ama, Franco Panzironi e l'ex braccio destro di Salvatore
Buzzi, Carlo Maria Guarany ed altri hanno potuto accedere alle
celle della aula 'B' del penitenziario. In silenzio, commentando di
rado tra loro o con brevi colloqui con i propri avvocati, hanno
assistito all'udienza che è stata totalmente assorbita dalla questione
delle costituzioni di parti civili.
La parola è, quindi, passata agli avvocati difensori che hanno
dovuto esprimersi su ogni singola istanza. Dal canto suo la procura
per bocca dei pm Paolo Ielo e Luca Tescaroli hanno espresso il loro
"no" alla costituzione di responsabile civile del Comune di Roma e
dei cittadini capitolini come parti civili. L'avvocato Naso è
intervenuta senza risparmiare critiche alla scelta fatta dal Partito
democrato. "Se il Pd lamenta danni di immagine - ha spiegato la
penalista - dovrebbe chiederli a chi ha effettivamente danneggiato
partito e che lo ha rappresentato: tenderei ad escludere che
Carminati sia mai stato iscritto al Pd". Parlando più in generale
l'avvocato ha aggiunto che "questo sia un processone, processo o
processetto" non deve essere scambiato "per un carrozzone sul
quale provare a salire: 54 istanze possono solo paralizzare il
processo".
Una posizione per certi versi condivisa anche dal difensore di
Buzzi, Pier Gerardo Santoro. "L'associazione per delinquere di
stampo mafioso - ha detto - non può essere considerata come una
società in cui si dividono gli utili, qui ognuno risponde per conto suo.
Pertanto chiediamo l'esclusione di costituzioni di parte civile di
associazioni". E ancora:"La qualità del servizio reso dalle
cooperative di Salvatore Buzzi è indiscutibile".