PUNTARE il dito contro un giornalista - sempre lo stesso - è come
indicare un bersaglio, prendere la mira. Ma c'è un avvocato, qui a
Roma, che forse non ha capito che Lirio Abbate non è solo. Una
Mafia Capitale sotto processo si agita e si dimena nelle gabbie
cercando disperatamente alibi e vie di fuga, i suoi difensori intanto
sono a caccia di capri espiatori e di cronisti "colpevoli " per avere
raccontato un potere criminale tollerato per troppo tempo. Chi parla
(o chi scrive) sta diventando giorno dopo giorno e udienza dopo
udienza obiettivo di insinuazioni e di attacchi spericolati, sta
diventando un'ossessione che non annuncia niente di buono ma
che al contrario comincia a preoccupare tutti noi giornalisti.
Potremmo chiamarlo il "caso Abbate", ci sembra però più opportuno
presentarlo come il "caso Naso". L'avvocato Bruno Naso, difensore
del nero Massimo Carminati e di alcuni imputati del dibattimento
contro i boss Fasciani, il penalista che all'apertura del processo su
Mafia Capitale l'ha battezzato "un processetto". È da settimane, da
mesi, che questo legale non perde occasione in pubblico
dibattimento di aggredire - con frasi ingiuriose e pesanti allusioni - il
giornalista dell'Espresso Lirio Abbate, il primo che nel dicembre del
2012 ha svelato i misteri e le contiguità della mafia della capitale
italiana citando i "quattro re di Roma ", Massimo Carminati, Michele
Senese, Carmine Fasciani, Giuseppe Casamonica.
L'ultima imboscata dell'avvocato Naso contro Abbate è di ieri
mattina, in un'aula di Piazzale Clodio di Roma, al processo
d'appello contro i Fasciani, padrini e padroni di Ostia, malacarne di
incerta nobiltà mafiosa ma con entrature nel crimine che conta e
nelle amministrazioni locali. L'avvocato Naso nella sua arringa
finale prima si augura che i giudici "emetteranno una sentenza
politicamente scorretta", poi parla della "regia inequivoca" del
procuratore Pignatone "che è venuto a Roma pensando che Roma
fosse una grande Reggio Calabria ", poi ancora riserva le sue
azioni offensive - davanti agli imputati, particolare non insignificante
- a "De-lirio" Abbate, il giornalista che prima ancora che i mafiosi di
Roma fossero catturati aveva descritto come si muovevano da
Sacrofano al Campidoglio, dalle miserabili periferie fino alle stanze
della spartizione degli appalti. L'avvocato Naso si chiede perché
"non hanno dato a De-Lirio il premio Pulitzer", fa credere che non
sia un giornalista ma che agisca praticamente in combutta con
investigatori e magistrati: "Abbate, che è casualmente di Palermo,
che casualmente ha lavorato a Palermo quando c'era Pignatone,
che casualmente frequenta ambienti frequentati da Pignatone.. il
cerchio si chiude".