La difesa di Odevaine ha deciso di patteggiare la pena: due anni di
reclusione e 250 mila euro di multa, evitando il processo. Lunedì
l’avvocato Petrucci ufficializzerà la richiesta ai magistrati di piazzale
Clodio, ma di fatto l’assenso della procura c’è già. È il primo
patteggiamento per gli imputati di Mafia Capitale.
Nell’udienza di lunedì è stato ricostruito il ruolo dell’ex vicecapo di
gabinetto della giunta Veltroni (arrestato per reati commessi in un
periodo successivo a quell’incarico) è stato ricostruito dal maggiore
Paolo Guida del Ros che, avendo approfondito i flussi di denaro fra le
cooperative di Salvatore Buzzi e Odevaine, è stato ascoltato in aula per
quello che alla fine è parso solo un ripasso generale delle
intercettazioni.
Su sollecitazione delle difese, l’ufficiale ha confermato: la nomina di
Odevaine al tavolo istituzionale sull’emergenza profughi che propiziò
appalti alle coop ebbe uno «sponsor» eccellente, l’attuale
sottosegretario all’Agricoltura Giuseppe Castiglione. Il dettaglio,
emerso nella fase degli arresti, e ora confermato al processo, regala un
assist all’ avvocato Luca Petrucci, che dal principio ha sostenuto
l’istituzionalità e il peso del ruolo ricoperto dal suo assistito, accusato
di corruzione aggravata. Intanto però il nome del sottosegretario,
indagato dalla procura di Catania per la costruzione del Cara di Mineo
e mai dimessosi, porta il dibattimento al cuore della questione. La
fotografia di un intreccio consolidato fra processi o protocolli
istituzionali e lobby criminali scattata dall’inchiesta.
Secondo i pm Cascini, Ielo, Tescaroli, in questo intreccio alcuni
imputati si sarebbero ritagliati uno spazio para - imprenditoriale con
rischi calcolati e sostenibili. Anche la documentazione depositata ieri
dall’accusa va, a suo modo, in questa direzione, alludendo alla
protezione di alcuni apparati nei confronti di Massimo Carminati.
Qualche traccia affiora alla superficie nella sua condanna in primo
grado (confermata fino in Cassazione) a 4 modesti anni per il furto (e
altre accuse) al caveau di piazzale Clodio. Oscuro e audace il blitz della
notte fra il 16 e il 17 luglio 1999 avrebbe fruttato al «Nero» più
prestigio che liquidità.
Al blitz parteciparono in 16, fra cui 4 carabinieri in servizio a palazzo
di Giustizia arruolati dal più carismatico di loro, Adriano
Martiradonna capace, scrivono i giudici, «di condurre tutti verso la
deriva di scelte irreparabilmente sbagliate»: 143 cassette di sicurezza
svuotate per un bottino da 18 miliardi di vecchie lire, convertito a
milioni di euro durante i gradi di giudizio. Magistrati, consiglieri della
Repubblica ai quali i banditi sottrassero documenti riservati (mai
denunciati). Un’operazione agevolata «da qualificate infedeltà che
avevano propiziato e protetto l’ingresso di altri esecutori materiali»
alla quale i giornali dell’epoca riservarono una trattazione modesta
più in virtù degli aspetti pirotecnici che di quelli strategici.
Un’operazione di fine artigianato per la quale si mobilitarono esperti
«cassettari», maghi delle serrature, superesperti nella disattivazione
dei sistemi d’allarme e intermediari della ricettazione. A uno di loro
Giuseppe Cillari i banditi prospettarono «che si sarebbe dovuto
squagliare l’oro ricavato dal furto del caveau per farne dei lingotti»
anonimi e smerciabili. Proprio Cillari, mediatore di contatti con orafi
dalle bocche cucite e memoria storica (benché malandato per via di un
diabete aggravato) di simili azioni nella Capitale, ascoltato, riferirà su
curriculum e prestigio già all’epoca vantati da Carminati. Mentre fra i
protagonisti del blitz Vincenzo Facchini, «mostratosi in via generale
contrario a fare il nome dei complici, nel caso di Carminati aveva
assunto addirittura un atteggiamento ostruzionistico, rifiutandosi a
priori di parlare del predetto». Per quel furto il «Nero» ha scontato
meno di un anno. Pena sospesa e beneficio dell’indulto. Il collegio di
Perugia dove si svolse l’inchiesta e fu celebrato il processo pronunciò
la sentenza nel 2005.
P.S. Il colpo fu pianificato con Carminati dal titolare di una coop. La
Mutua Nova. Buzzi non c’entra però. La coop in questione era gestita
dalla moglie di Facchini.