"Sono un vecchio fascista degli Anni 70, sono contento di essere quello che sono".
Lo ha detto Massimo Carminati durante l'interrogatorio su Mafia Capitale
organizzato nel carcere di Rebibbia. L'ex Nar è intervenuto in video conferenza dal
carcere di Parma. Riguardo ai pedinamenti e alle intercettazioni subiti "a partire
almeno dal 2011", Carminati ha affermato: "Me ne sono accorto quasi subito. Ho un
occhio solo, ma ci vedo bene lo stesso".
Piena in ogni ordine di posto l'aula bunker di Rebibbia, dove l'esame dell'ex Nar è
iniziato in ritardo per problemi di audio con il collegamento con Parma. Carminati è
detenuto nel carcere emiliano in regime di 41-bis.
"Processo ridicolo senza di me" - "Se non ci fossi stato io, questo processo
sarebbe stato una cosa ridicola. Ma siccome c'è Carminati è diventato una cosa
seria", ha affermato l'ex estremista di destra, ricostruendo il suo rapporto con
Salvatore Buzzi. "Io gli voglio bene a Salvatore - ha aggiunto - nonostante non
capisca la sua scelta processuale. Si è tagliato i ponti con il passato e conosco le
difficoltà che ha avuto a fare questa scelta, mi dispiace di essere stato io a causare
questa situazione".
"Mi offendo quando mi dicono che sono dei servizi" - "Io mi offendo veramente
quando mi dicono che sono dei servizi segreti. Ma quali servizi". Così Massimo
Carminati ha risposto ad una domanda del suo difensore Ippolita Naso,
sottolineando che lo stesso ministro dell'Interno Marco Minniti, quando era
sottosegretario con delega agli 007, ha smentito la circostanza. "M'ha difeso
Minniti, non so cosa dire di più e non mi interessa proprio. Io sono il pregiudicato
Massimo Carminati, accusato di tutte le nefandezze di questo mondo", ha aggiunto.
"Dovete decidere se sono Fantomas o cretino" - "Conoscermi è stata una
disgrazia - ha proseguito l'ex estremista di destra - chi mi ha sfiorato negli anni è
finito nei guai. Dovete decidere se sono Fantomas o se sono un cretino. Nel primo
caso Minniti quando è venuto a testimoniare ha seguito i miei ordini, altrimenti io
sono solo un cretino. Decidete voi".
"Il mondo di sotto è più onesto" - "Io vengo da un mondo diverso. Il 'mondo di
sotto' è più serio e onesto. Quelli 'di sopra' sono tutti dei 'sola' e dei truffatori", ha
detto Carminati parlando ancora del suo rapporto con Buzzi ma anche con
l'amministrazione comunale di Alemanno. Ricostruendo la vicenda dei mancati
pagamenti per i lavori al campo nomadi, Carminati sostiene di essere stato truffato
dal Comune: "Sono dei truffatori, hanno fatto fare un lavoro sapendo bene che non
avrebbero pagato. La prova che non conosco Alemanno e Antonio Lucarelli
(all'epoca capo della segreteria di Alemanno in Campidoglio, ndr) è proprio questa:
se li avessi conosciuti gli sarei andato a buttare giù la porta di casa".
"Io vengo dal mondo di sotto, se fai una cosa nel mondo di sotto si paga, questi del
mondo di sopra sono tutti dei 'sola'. Il mondo di sotto è un mondo semplice, molto
più serio", ha aggiunto.