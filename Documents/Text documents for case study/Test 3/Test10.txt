Rebibbia, aula bunker: una telefonata fra Michele Baldi e Luca
Gramazio, oggi imputato per associazione mafiosa, che
testimonierebbe il contributo offerto da «Marione» Corsi, conduttore
radiofonico e amico fraterno di Massimo Carminati, alla campagna
elettorale della lista civica di Zingaretti. E ancora: l’ambasciata di
Carminati a Riccardo Mancini in carcere, veicolata da Angiolo Marroni.
L’ex garante dei detenuti, figura di spicco della sinistra romana,
sposato alla partigiana Leda Colombini (deceduta nel 2011) e padre
del deputato Pd Umberto Marroni, avrebbe incontrato l’ex ad di Eur
spa su input di Salvatore Buzzi.
Potenza di Mafia Capitale: la mescolanza d’interessi del mondo di
Mezzo narcotizzava le differenze e livellava gli estremi. Così, stando
all’udienza di ieri, Luca Gramazio si spendeva per un incontro con
Alfio Marchini e «Marione», dai microfoni giallorossi, pilotava voti sul
centrosinistra. L’accusa valorizza anche una nuova intercettazione che
evidenzia il compiacimento di Buzzi nel riferire ai suoi collaboratori
come l’ex Nar Carminati avesse sbloccato un credito con la sua sola
carismatica presenza, nel corso di un incontro con i titolari
dell’impresa in debito.
Al ripasso generale sul potere intimidatorio di Massimo Carminati,
ieri, nell’aula bunker, il capitano del Ros, Giorgio Mazzoli ha aggiunto
nuove registrazioni. Fra le tante anche quella, rubata nella sede della
29 giugno. Dove Buzzi rappresenta ai soci l’influenza del Nero
raccontando l’incontro in aperta campagna fra un dirigente della
Metro Service in debito di 95mila euro con Buzzi, finisca per transare
con il Nero per 35mila. Il momento clou - racconta un Buzzi
particolarmente allegro ai suoi - è quando il tipo della Metro Service,
seccato fa per andarsene. E il Nero dispiega le ali: «Stai seduto lì, dove
ca... vai? - racconta Buzzi - E quello “no scusa, scusa scusa”». Conclude
Buzzi: «Mo’ ce fanno una proposta (per pagare il debito, ndr) li ho
lasciati con Massimo a parlà quindi non so che accordo abbiano
raggiunto ma dovevi vedè che ca...gli ha potuto fa’...guarda me sarei
fatto ‘na p... là». Le vicende del presunto sodalizio, narrate per mezzo
delle sole intercettazioni, a tratti restano ambigue e sollevano dubbi:
così la preoccupazione destata nel sodalizio e soprattutto in Carminati
dall’arresto di Mancini per Breda Menarini resta inconoscibile, almeno
in questo segmento processuale.
«Abbiamo capito che Carminati era preoccupato, ma il perché non
viene mai fuori?» chiede a un certo punto la presidente Rosaria
Ianniello. Ma alla sua domanda non c’è intercettazione che possa
rispondere.