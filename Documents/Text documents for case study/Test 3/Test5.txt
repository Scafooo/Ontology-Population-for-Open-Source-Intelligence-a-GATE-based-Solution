Sono le interruzioni continue degli avvocati a scatenare la reazione infuriata del pubblico ministero
Giuseppe Cascini. Interruzioni e rallentamenti che hanno segnato sin dall'inizio questa undicesima
udienza del processo al mondo di mezzo. La procura ha chiesto al primo teste, il maggiore del Ros
Rosario di Gangi che ha coordinato le indagini del reparto anticrimine dal giugno 2013, di tratteggiare
il prestigio criminale di Carminati. Prestigio che Carminati sfrutta in alcuni dei dialoghi con i suoi
interlocutori. Carminati insomma amava parlare di se' e del suo passato delinquenziale quando
conversava con gli amici in auto, al bar di Vigna Stelluti o al distributore di Corso Francia, base
operativa del gruppo di 'Mafia Capitale'. Era solito raccontare con orgoglio dei suoi rapporti con il
mondo che ruotava attorno alla banda della Magliana e, in particolare, con quello che considerava il
vero capo del sodalizio criminoso, quel Franco Giuseppucci, detto 'er negro', che aveva conosciuto
bene perche' era un vicino di casa. In queste conversazioni - ha spiegato Di Gangi - Carminati diceva
di non avere un rapporto organico e permanente con la banda della Magliana. C'era un legame di forte
collaborazione con Giuseppucci. Morto lui, Carminati decise di mantenere rapporti con 'tutti 'sti
cialtroni' che diceva di disprezzare perche' facevano i soldi vendendo la droga, cosa che a lui non ha
mai interessato. Carminati, che rapinava le banche, si definiva un criminale politico". Dettagli che
emergono in alcuni passaggi delle intercettazioni, quasi cinque mila per oltre 600 ore che i periti
stanno trascrivendo e che dovranno depositare in tribunale, imprevisti permettendo, per meta'
febbraio. Nel corso dell'udienza anche una nota di colore, Matteo Calvio - recluso a Rebibbia- ha
precisato nel corso di una dichiarazione spontanea di rigettare il soprannome che gli viene attribuito
dalla stampa "spezzapollici" e ha detto di farsi chiamare "bojo". L'udienza si e' aperta nel segno
dell'ostruzionismo. I legali di quattro imputati - Testa, Brugia, Ruggero e Rotolo - non si sono
presentati , senza nominare sostituiti. Tutti e 4 - per i primi Giosue' Bruno Naso (lo stesso che difende
Carminati per il quale ha nominato come sostituto la figlia Ippolita) poi De Federicis e Giannini -
avevano opposto legittimo impedimento chiedendo che si passasse direttamente all'udienza del 21
dicembre. Istanza pero' rigettata dalla presidente del collegio giudicante Rosaria Ianniello che dooo
l'appello e' stata costretta ad aspettare 4 difensori d'ufficio prima di dare il via all'esame del testimone.