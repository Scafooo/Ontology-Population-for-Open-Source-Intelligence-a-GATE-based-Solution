«L’appalto per il Cup (il centro unico di prenotazione delle prestazioni sanitarie del Lazio) è stato
un accordo politico tra la maggioranza rappresentata da Zingaretti e l’opposizione di Storace prima
e Gramazio poi». A parlare è ancora Salvatore Buzzi nel corso della sua deposizione-fiume nel
processo Mafia Capitale che va avanti da quattro udienze.
Parlando dell’appalto, poi bloccato dalla Regione Lazio dopo i primi arresti nel dicembre del 2014
per Mafia Capitale, Buzzi ha detto di avere saputo che l’accordo, gestito dalla maggioranza con l’ex
capo di gabinetto del governatore, Maurizio Venafro «nella veste di esecutore», prevedeva che tre
lotti da 15 milioni di euro l’uno andassero a Maurizio Marotta (Capodarco) con il Consorzio
nazionale servizi e un quarto lotto fosse destinato all’opposizione, e quindi a lui. «Gramazio -
prosegue Buzzi - indicò il nome di Paolo Giuntarelli quale componente della commissione di gara
ma Venafro scoprì che aveva carichi pendenti e quindi la scelta cadde su Scozzafava, sempre su
indicazione di Gramazio. Per evitare che ti facciano uno scherzetto è necessario che in commissione
ci sia qualcuno che vigili sempre e Scozzafava faceva il vigile per noi. A presiedere la commissione
era Elisabetta Longo, definita da Venafro la top gun dell’amministrazione regionale per la guida
della gare». «Venafro - aggiunge - in tutta questa partita non conta nulla perché si limitò ad
applicare le volontà politiche». Il ras delle coop romane ha raccontato che «Carminati non partecipò
a questa gara ma faceva il tifo per me, era un amico».
«In merito alle false dichiarazioni ripetute dal signor Buzzi anche oggi in aula ho già presentato
nell’agosto del 2015 querela per calunnie. Sulle stesse accuse la procura di Roma ha indagato e su
richiesta del giudice ha disposto per me l’archiviazione. A questo punto rimango in attesa dello
svolgimento del processo per calunnia verso il signor Buzzi». Lo dichiara in una nota il Presidente
della Regione Lazio, Nicola Zingaretti.