I continui pagamenti a Franco Panzironi, il rapporto di amicizia con Massimo Carminati,
veicolato da Riccardo Mancini, e l'ex sindaco Gianni Alemanno. Salvatore Buzzi racconta
la sua versione in videoconferenza con l'aula bunker di Rebibbia dal carcere di Tolmezzo.
Il suo esame parte con gli appalti Ama, uno dei business più importanti della 29 Giugno.
Sono entrato in contatto con Panzironi perché voleva 100mila euro per l'appalto per il
verde al Verano: "Io non potevo denunciare: a Roma un imprenditore che denuncia la
politica non lavora più, può pure andare in pensione". Poi, una volta instaurato il rapporto
con l'ex ad di Ama Buzzi paga per altri appalti: "Mi ha chiesto 500mila euro, metà in nero e
metà in chiaro, per un appalto da 20 milioni. Accettai. I soldi in chiaro finirono alla
Fondazione Nuova Italia, presieduta da Alemanno. Non so se l'ex sindaco si é chiesto la
provenienza dei soldi. Però a me non ha mai chiesto denaro. Solo contributi per le cene
elettorali, circa 30mila euro".
Una volta passati al setaccio il filone Ama la testimonianza di Buzzi si è indirizzata sul suo
rapporto di amicizia con Carminati: "I miei rapporti d'affari con Massimo Carminati
cominciano nell'autunno del 2011, quando Riccardo Mancini dell'Ente Eur spa mi dà
appuntamento al bar Palombini e mi dice che avrebbe avuto piacere se la prossima gara
l'avessi fatta con Massimo e il suo gruppo imprenditoriale. Non vedevo Carminati da circa
30 anni, dai tempi del carcere, l'ho riconosciuto subito per via dell'occhio. Cominciammo a
frequentarci, dandoci appuntamento in vari bar di Roma, e a diventare amici".
È il ricordo di Salvatore Buzzi, presidente della cooperativa '29 giugno', sentito oggi dal
tribunale nel processo 'Mafia Capitale'. "Lui è per me - ha detto ancora Buzzi parlando
dell'ex esponente dei Nar - un grandissimo amico, un personaggio di grande cultura,
gradevolissimo e molto generoso. Con lui era possibile parlare di tutto, affrontavamo
sempre qualsiasi discorso. La sua fissazione era che temeva di essere intercettato per i
suoi rapporti con Finmeccanica... Voi parlate di 'Mafia Capitale' - si è sfogato Buzzi - ma
dimenticate che l'appalto più grosso a Roma e in Italia è quello della metro C, con
Finmeccanica, Gruppo Caltagirone e Toti, è lì che si concentra tutto. Lui portava i soldi ai
politici per conto di Finmeccanica, non so a chi ma temeva che, essendo intercettato,
potessi essere intercettato anche io".
In apertura di dibattimento Buzzi ha puntualizzato alcuni elementi raccontati ieri: "Non ho
mai conosciuto il prefetto Gabrielli, non ho mai parlato con il prefetto ma mi sono limitato a
dire di aver parlato di lui con Luca Odevaine". Nessun. Passo indietro sull'ex pd Goffredo
Bettini: "Tra contributi all'associazione e pagamenti di cene, posso confermare che a
Bettini abbiamo dato 24700 euro (ieri aveva parlato di 21mila, ndr). So che ha definito
falsità le mie affermazioni, ma sono sicuro di quello che dico".